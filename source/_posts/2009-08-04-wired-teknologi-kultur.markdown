---
comments: true
date: 2009-08-04 17:18:00
layout: post
slug: wired-teknologi-kultur
title: Wired, teknologi & kultur!
wordpress_id: 44
categories:
- Recension
- Teknik
post_format:
- Notering
tags:
- Tidning
alias: /blogg/wired-teknologi-kultur
---

Bloggar, tweets och RSS-flöden till trots så finns det stunder då jag hellre vill sätta mig ned med en gammal hederlig papperstidning.

Till en av mina absoluta favoriter i det formatet hör den amerikanska tidningen Wired som framför allt behandlar teknologi och dess påverkan på kultur, ekonomi och politik.

Min första kontakt med Wired kom genom artiklar som spreds via olika [Bulletin Board Systems (BBS)](http://en.wikipedia.org/wiki/Bulletin_board_system) och [FidoNet](http://en.wikipedia.org/wiki/Fidonet). Det här måste ha varit någon gång precis efter tidningsstarten 1993 och kort innan internet och world wide web skulle sätta sista spiken i kistan på de gamla BBS’erna. Tidningen blev snabbt mytomspunnen och kultförklarad för sin hacker- och cyberpunkframtoning, vilket givetvis hade stor påverkan på mig som ung tonåring. Det skulle dock ta ytterligare några år innan jag för första gången fick läsa en Wired i tidningsform, tidningsutbudet i norrländska småstäder var tyvärr inte alltför utvecklat på tiden som det begav sig.
<!-- more -->
Idag är jag dock en frekvent läsare av både den amerikanska och den brittiska utgåvan och kan inte annat än rekommendera den för alla som vill ha intelligent och spännande läsning kryddat med skön [humor](http://www.wired.co.uk/wired-magazine/archive/2009/05/start/warren-ellis.aspx).

Personligen läser jag den helst i pappersform, men tidningen går såklart även att hitta online:

[Amerikanska Wired](http://www.wired.com/wired/) och [Brittiska Wired](http://www.wired.co.uk/wired-magazine/)

Under respektive toppdomän kan ni även hitta Wireds nyhetssidor, vilka också är värda en titt. Bör också tillägga att jag tycker att den nya brittiska utgåvan håller en något högre klass än den amerikanska, även om de till en viss del överlappar varandra.








